# Week 2 - Distributions

Drugi tydzień wyzwania [#30DayChartChallenge](https://github.com/30DayChartChallenge/Edition2025) poświęcony był dystrybucjom - jednemu z kluczowych aspektów analizy danych. Rozkłady pozwalają zrozumieć, jak wartości są rozmieszczone, gdzie występują koncentracje, a gdzie odstępstwa od normy. Każdy z tematów w tym tygodniu stanowił pretekst do zgłębienia różnych sposobów prezentowania zmienności i struktury danych. Eksperymentowałam z formą i interpretacją, starając się uchwycić nie tylko liczby, ale i ukryte w nich wzorce. To był tydzień szukania balansu między precyzją a narracją wizualną.


<br>

| Distributions                          |         |          | 
|---------------------------------------|---------|----------|
| [07. Outliers <br> <img src="assets/07 - outliers - IMGW.png" width="250">](#07-outliers---publikacja-na-linkedin)  | [08. Histogram <br> <img src="assets/08 - histogram - żywe urodzenia.png" width="300">](#08-histogram---publikacja-na-linkedin)  | [09. Diverging <br> <img src="assets/09 - diverging - bezrobocie UE.png" width="200">](#09-diverging---publikacja-na-linkedin)  |
| [10. Multi-modal <br> <img src="assets/10 - multi-modal - wiek miliarderów.png" width="250">](#10-multi-modal---publikacja-na-linkedin)  | [11. Stripes <br> <img src="assets/11 - stripes - cena mieszkań w Krakowie.png" width="300">](#11-stripes---publikacja-na-linkedin)  | [12. Data.gov (data) <br> <img src="assets/12- data.gov - język niemiecki.png" width="300">](#12-datagov-data---publikacja-na-linkedin) |


<br>

## Distributions

### 07. Outliers - [publikacja na LinkedIn](https://www.linkedin.com/posts/elawajdzik_30daychartchallenge-30daychartchallenge-activity-7316007363931521026-jJm0?utm_source=share&utm_medium=member_desktop&rcm=ACoAAB10KNkBVe7JKEYQe4mSn2EJDNtQzrwtILg)

Jak myślisz gdzie w Polsce pada najwięcej?

Coraz częściej słyszymy o zmniejszonej liczbie opadów, suszach i suszy hydrologicznej. Jednocześnie we wrześniu 2024 roku południowo-zachodnią Polskę nawiedziła powódź. Dlatego dziś postanowiłam przyjrzeć się bliżej danym IMGW o rocznych sumach opadów.

We wrześniu 2024 w części powiatów województw dolnośląskiego, opolskiego i śląskiego wprowadzono stan klęski żywiołowej po intensywnych opadach. Skutki tej powodzi mieszkańcy odczuwają do dziś.

W danych szukałam odpowiedzi na dwa pytania:
* Czy powódź i nawałnice oznaczały, że suma opadów w 2024 była wyższa niż w poprzednich latach?
* Czy są miejsca w Polsce, gdzie regularnie pada najwięcej?

Okazuje się, że liderem opadów są... Jakuszyce (dzielnica Szklarskiej Poręby). W 2024 roku odnotowano tam opady w aż 210 dniach - czyli padało przez 2 z każdych 3 dni.
Co ciekawe - choć we wrześniu 2024 doszło do powodzi, łączna suma rocznych opadów była o 10% niższa niż w 2023 roku. Może to oznaczać, że:
opady były krótsze, ale bardziej intensywne (czyli bardziej niebezpieczne),
lub dane z niektórych stacji mogły być niekompletne (np. awarie).

Wysokie opady to charakterystyczna cecha terenów górskich, dlatego intuicyjnie spodziewałam się, że rekordy będą należeć do Tatr. Jak pokazuje wykres, tak nie jest. Dlaczego? Ponieważ od 2021 roku stacja IMGW Morskie Oko, która historycznie notowała najwyższe opady, została wyłączona z pomiarów.

Na wykresie:
* ciemnym niebieskim zaznaczyłam stację w Jakuszycach,
* jaśniejszym - pozostałe stacje z powiatu karkonoskiego (żeby pokazać kontekst lokalny).
Jeśli ciekawią Cię szczegóły mojej wizualizacji to zapraszam do [wersji interaktywnej](https://public.flourish.studio/visualisation/22549426/)

Narzędzie: Flourish <br>
Typ wykresu: Beeswarm Plot

<img src="assets/07 - outliers - IMGW.png" width="400">

### 08. Histogram - [publikacja na LinkedIn](https://www.linkedin.com/posts/elawajdzik_30daychartchallenge-activity-7320800122492084224-EzJG?utm_source=share&utm_medium=member_desktop&rcm=ACoAAB10KNkBVe7JKEYQe4mSn2EJDNtQzrwtILg)

Czy późniejsze macierzyństwo to nasz wybór, czy konieczność?

Od lat słyszymy, że w Polsce rodzi się coraz mniej dzieci i to prawda.
Dlatego dziś przyjrzałam się nie tylko temu ile dzieci się rodzi, ale też kiedy.

Wizualizacja pokazuje zmiany w rozkładzie urodzeń według wieku matki w roku 2003 i 2023.
Abu lepiej zrozumieć pełny kontekst przygotowałam również [wersję interaktywną z pełnym okresem 2002-2023](https://public.flourish.studio/visualisation/22795264/).


Między 2003 a 2023 rokiem zaszły istotne zmiany - nie tylko w liczbie urodzeń, ale również w wieku matek i strukturze demograficznej kobiet.

Współczynnik dzietności, czyli liczba żywych urodzeń na 1000 kobiet:
* w grupie 20-24 lata spadł aż o połowę (z 63,4 do 32,5),
* w grupie 25-29 pozostał niemal stabilny (spadek o 5%),
* w grupie 30-34 wzrósł o 44% (z 52,1 do 74,8).

Oznacza to, że kobiety nie tylko rodzą później, ale że macierzyństwo po trzydziestce stało się normą.

Ale to nie wszystko. Równolegle wyraźnie spadła liczba kobiet w młodszych grupach wiekowych:
* w wieku 20-24: z 1,6 mln do 875 tys.
* w wieku 15-19: z 1,5 mln do 931 tys.

Tak drastyczny spadek liczby kobiet w młodych grupach wiekowych oznacza, że nawet przy utrzymaniu poziomu dzietności, dzieci będzie znacząco mniej bo jest nas kobiet coraz mniej.

Narzędzia: Flourish, Canva<br>
Typ wykresu: histogram

<img src="assets/08 - histogram - żywe urodzenia.png" width="400">

### 09. Diverging - [publikacja na LinkedIn](https://www.linkedin.com/posts/elawajdzik_30daychartchallenge-activity-7321179077040611328-R99S?utm_source=share&utm_medium=member_desktop&rcm=ACoAAB10KNkBVe7JKEYQe4mSn2EJDNtQzrwtILg)

Od pandemii minęło już 5 lat. Jakie pozostawiła po sobie długoterminowe skutki?

Choć pandemia COVID-19 rozpoczęła się w 2020 roku, jej wpływ na społeczeństwo i gospodarkę odczuwamy do dziś. Wiele zjawisk - od sytuacji na rynku mieszkaniowym po zmiany w zatrudnieniu - wciąż jest tłumaczonych jej skutkami.

Jednym z kluczowych wskaźników obrazujących kondycję społeczną jest stopa bezrobocia.

W dzisiejszej wizualizacji porównałam poziom bezrobocia w krajach Unii Europejskiej w latach 2019 i 2024 - czyli tuż przed pandemią i pięć lat po jej wybuchu.

* W bezpośrednim ujęciu rocznym aż 23 z 27 krajów UE odnotowały wzrost bezrobocia w 2020 roku (choć w niektórych krajach szczyt nastąpił dopiero w 2021).
* Dziś, w 2024 roku, w 14 krajach bezrobocie jest nadal wyższe niż przed pandemią.
* Co ciekawe, sytuacja na rynku pracy znacząco poprawiła się w Grecji, Hiszpanii i Włoszech – krajach, które przez lata borykały się z bardzo wysokim bezrobociem.
* Z kolei największy wzrost na przestrzeni ostatnich pięciu lat odnotowano w Estonii, gdzie bezrobocie wzrosło niemal dwukrotnie.

Ten wykres pokazuje nie tylko skutki kryzysu, ale też odporność gospodarek i jakość prowadzonej polityki rynku pracy.

Narzędzia: Datawrapper, Canva<br>
Typ wykresu: Arrow plot

<img src="assets/09 - diverging - bezrobocie UE.png" width="400">

### 10. Multi-modal - [publikacja na LinkedIn](https://www.linkedin.com/posts/elawajdzik_30daychartchallenge-activity-7330163808155471873-7L1Z?utm_source=share&utm_medium=member_desktop&rcm=ACoAAB10KNkBVe7JKEYQe4mSn2EJDNtQzrwtILg)

Czy wiesz, że niespełna 3 tysiące osób posiada 3,1% globalnego bogactwa?

Dzisiejsza wizualizacja przedstawia rozkład wieku miliarderów z listy Forbes.
Początkowo szukałam w danych odpowiedzi czy wśród najbogatszych istnieje zależność między wiekiem a wartością ich majątku, jak się okazuję istnieje ale tylko wśród kobiet. 

Obecnie w gronie najbogatszych znajdują się osoby w wieku od 19 do 103 lat, a najwięcej z nich ma 69 lat. Co jednak najbardziej przykuło moją uwagę, to dwumodalny charakter rozkładu - dwa wyraźne szczyty bogactwa, oddzielone trzyletnim okresem (64–66 lat), w którym liczba miliarderów jest znacząco niższa niż oczekiwana.
Jak myślisz, co może być przyczyną takiego rozkładu?

Jeśli chcesz dowiedzieć się więcej o osobach znajdujących się na liście najbogatszych, zapraszam do [mojej szczegółowej analizy](https://github.com/ElaWajdzik/Ongoing_Projects/blob/main/%2352wykresy2025/03%20-%20miliarderzy%20Forbes.md).

[Aktualna lista najbogatszych](https://www.forbes.com/real-time-billionaires/)

Narzędzia: Flourish, Canva<br>
Typ wykresu: Histogram

Czym jest rozkład dwumodalny?
Rozkład przedstawiony na wykresie jest dwumodalny, co oznacza, że posiada dwa lokalne maksimum (czyli dwa szczyty). Na histogramie widać dwa wyraźne wzniesienia - w przedziałach 59-63 oraz 67-71 lat. Każdy z nich wskazuje, że to właśnie w tych grupach wiekowych miliarderzy występują najczęściej.
Warto dodać, że w danych statystycznych najczęściej spotykamy się z rozkładami jednomodalnymi, czyli takimi, które mają tylko jeden wyraźny szczyt - jedną dominującą wartość. Przykładem może być mój niedawny wykres przedstawiający liczbę żywych urodzeń w zależności od wieku matki.

Jak czytać histogramy?
Histogram pokazuje, ile osób (w moim przypadku miliarderów) przypada na każdy konkretny wiek.
* Każdy słupek reprezentuje jednoroczny przedział.
* Im wyższy słupek, tym więcej osób w danym wieku.

<br><br>

<img src="assets/10 - multi-modal - wiek miliarderów.png" width="400">

### 11. Stripes - [publikacja na LinkedIn](https://www.linkedin.com/posts/elawajdzik_30daychartchallenge-activity-7330597449490681857-QEcU?utm_source=share&utm_medium=member_desktop&rcm=ACoAAB10KNkBVe7JKEYQe4mSn2EJDNtQzrwtILg)

Czy ceny mieszkań rzeczywiście zaczynają się stabilizować? A może to tylko przerwa przed kolejnym skokiem?

W ostatnich tygodniach trafiłam na kilka artykułów sugerujących, że na rynku nieruchomości zachodzi zmiana. Oto przykładowe nagłówki:
* "Historyczny spadek cen mieszkań w Polsce"
* "Ceny mieszkań na rynku wtórnym spadają. Szybkie zyski coraz trudniejsze"
* "Ceny transakcyjne mieszkań spadają we wszystkich dużych miastach. Na rynku wtórnym w Łodzi aż - 9%" 

Nie byłabym sobą, gdybym nie sprawdziła tego sama - dlatego dzisiejsza wizualizacja dotyczy rynku nieruchomości w Krakowie.

Z danych serwisu podkluczyk.pl wynika, że w kwietniu 2025 r. mediana ceny ofertowej metra kwadratowego w Krakowie wyniosła 15 526 zł. To o 77% więcej niż w grudniu 2019 r. oraz o 4,6% mniej niż w szczytowym momencie (kwiecień 2024). Czy to pierwszy sygnał zmiany trendu?

W skali ogólnopolskiej, analizując miast powyżej 100 tys. mieszkańców - w 10 na 37 ceny spadły w perspektywie rok do roku. 
Największe spadki odnotowano m.in. w:
* Gdyni -11,2%
* Tarnowie -7,6%
* Krakowie -4,6%
* Warszawie -3,3%

Ale są też miejsca z dynamicznymi wzrostami:
* Chorzów +15,7%
* Dąbrowa Górnicza +20,4%

Sama cena za m² nie mówi jednak wszystkiego. Czy dziś możemy kupić więcej za przeciętną pensję niż 5 lat temu?
Zaskakująco - NIE. Zarówno w IV kwartale 2019 r. jak i w I kwartale 2025 r. za przeciętną pensję brutto można było kupić dokładnie tyle samo, czyli ok. 0,59 m² mieszkania w Krakowie.

Narzędzia: Flourish, Canva<br>
Typ wykresu: Heatmapa z linią trendu<br>
Źródło danych: podkluczyk.pl, GUS



<img src="assets/11 - stripes - cena mieszkań w Krakowie.png" width="400">
<br>
<br>


Aby lepiej zobrazować zmiany na rynku mieszkaniowym w Krakowie na przestrzeni czasu, przygotowałam dodatkową wizualizację przedstawiającą, jaką powierzchnię mieszkania można było kupić za przeciętne wynagrodzenie.

W analizowanym okresie maksymalna możliwa do nabycia powierzchnia wynosiła 0,62 m², a minimalna 0,49 m². W porównaniu do obecnego poziomu oznacza to odchylenie odpowiednio o +6,9% i -15,5%.

<img src="assets/11 - stripes - uzupełnienie.png" width="400">

### 12. Data.gov (data) - [publikacja na LinkedIn](https://www.linkedin.com/posts/elawajdzik_30daychartchallenge-activity-7331293227884417025-MCQr?utm_source=share&utm_medium=member_desktop&rcm=ACoAAB10KNkBVe7JKEYQe4mSn2EJDNtQzrwtILg)

Czy uczyłeś się w szkole języka niemieckiego? Sprichst du Deutsch?

W dzisiejszej wizualizacji przyglądam się danym Ministerstwa Edukacji Narodowej dotyczącym nauczania języka niemieckiego w szkołach ponadpodstawowych w roku szkolnym 2023/2024.

Język niemiecki to drugi najczęściej nauczany język obcy w polskich szkołach średnich, tuż po angielskim. Według danych, aż 65% uczniów (czyli 1,16 mln osób) uczęszcza na lekcje niemieckiego.

📌 Co mnie zaskoczyło najbardziej?
* Aż 9 na 10 uczniów techników w Polsce uczy się języka niemieckiego.
* W aż 167 powiatach wszyscy uczniowie techników uczą się niemieckiego - 100% pokrycia!

Inne, bardziej intuicyjne obserwacje:
* Im bliżej granicy z Niemcami, tym większy odsetek uczniów uczących się niemieckiego (język ten obecny jest nawet w przedszkolach).
* W szkołach branżowych niemieckiego uczy się tylko 19% uczniów - znacznie mniej niż w liceach czy technikach.

Jeśli chcesz przyjrzeć się kartogramowi dokładniej, zapraszam do [wersji interaktywnej](https://public.flourish.studio/visualisation/22152374/).

Narzędzia: Flourish, Canva<br>
Typ wykresu: Kartogram + skala kolorów w postaci histogramu


<img src="assets/12- data.gov - język niemiecki.png" width="400">


<br></br>
***

Dziękuję za Twoją uwagę! 🫶️


[Kolejny temat ➔ *Relationships*](https://github.com/ElaWajdzik/Ongoing_Projects/blob/main/%2330DayChartChallenge/Week%203%20-%20Relationships.md)


[Powrót do README #30DayChartChallenge](https://github.com/ElaWajdzik/Ongoing_Projects/blob/main/%2330DayChartChallenge/README.md)

